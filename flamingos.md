# Φλαμίνγκο Κορρισίων

## Ιωσήφ Παπαδόπουλος
### Ιόνιο Πανεπιστήμιο // Τέχνες και Τεχνολογίες του Ήχου // Μουσική Πληροφορική 

## Περιγραφή

Η ιδέα ήταν να δημιουργήσω ένα ηχητικό κομμάτι με ήχους που ηχογράφησα κατα τη διάρκεια ενός πέταγματος μιας ομάδας φλαμίνγκο στη Λίμνη Κορισσίων, στην Νότιοδυτική Κέρκυρα. Όπως τα φλαμίνγκο ως αποδημιτικά πουλιά πετούν σε διάφορες χώρες και ηπείρους, ήθελα το κομμάτι αυτό να έχει στοιχεία απο διάφορους πολιτισμούς. Για την υλοποίηση του χρησιμοποίησα τη γλώσσα προγραμματισμού SuperCollider.

## Φλαμίνγκο

Τα φλαμίνγκο ανήκουν στο βασίλειο των ζώων, στη συνομοταξία των χορδωτών στην ομοταξία των πτηνών στην κλάση των φοινικοπτερόμορφων στην οικογένεια των φοινικοπτέριδων και στο γένος των φοινικόπτερων. (Sibley, Corbin, Haavie 1969: 155–65)   Το όνομα τους προέρχεται απο την πορτογαλική ή ισπανική λέξη flamenco που σημαίνει αυτό που έχει το χρώμα της φωτιάς. Φοινικόπτερος επίσης σημαίνει αυτός που έχει φτερά στο κόκκινο χρώμα του αίματος. Μέρη στα οποία ζουν τα φλαμίνγκο είναι η Αφρική, η Νότια Ευρώπη, η Νοτιοδυτική Ασία,  η Ινδία, η Νότια  Αμερική, οι Άνδεις στο Περού, η Χιλή , η Βολιβία, η Αργεντινή, οι Νήσοι της Καραϊβικής, η Βενεζουέλα κ.α.

##   Ηχητικό Υλικό

Η ηχογράφηση των φλαμίνγκο έλαβε χώρα στη Λίμνη Κορισσίων το Σάββατο 18 Ιανουαρίου 2019 . Έπειτα απο 2 ώρες σιωπής, λίγο πριν νυχτώσει, τα φλαμίνγκο πέταξαν και έκρωξαν. Ηχογράφησα αυτη τη σειρά από 25 κρωξίματα. Στη συνέχεια τα απομόνωσα  ώστε να μπορώ να  διαχειριστώ το καθένα απο αυτά ξεχωριστά. Στην συνέχεια φόρτωσα τους ήχους στην πλατφόρμα του SuperCollider και δημιούργησα διαφορετικές ηχητικές διατάξεις(patterns) των ήχων μέσω αλγορίθμων που αναπαράγουν τυχαία την πληροφορία που θα τους δοθεί Τα patterns που χρησιμοποίησα είναι τα εξής : Pshuf, Prand, Pxrand, Pfunc. Αυτό που με ενδιέφερε ήταν το τι θα μπορούσε να προκύψει από την αναδιοργάνωση αυτού του φυσικού υλικού. Aυτής της φυσικής ροής ηχητικής ενέργειας κατά την διάρκεια της απομάκρυνσης  από το έδαφος, της αρχής μιας πτήσης. 

O στόχος ήταν οι ήχοι απο τα φλαμίνγκο οι οποίοι βρίσκονταν από τα 200 έως 3500 hz μέσω επεξεργασιών να καλύψουν όλο το φάσμα του ήχου και να δημιουργήσουν μια ορχήστρα ζώων/oργάνων. Τα ζώα σε ένα ηχοτοπίο όπως και τα όργανα σε μία ορχήστρα έχουν την θέση τους στο φάσμα του ήχου. Για παράδειγμα κάποια έντομα  βρίσκονται στις πιο υψηλές συχνότητες λίγο πιο χαμηλά συναντάμε ορισμένα πουλιά πιο χαμηλά βατράχια και ακόμα πιο χαμηλά έναν ιαγουάρο. (Krause  2016) Προσπάθησα μόνο με τους ήχους απο ένα ζώο να συνθέσω μια ορχήστρα ζώων/οργάνων. Αλλάζοντας συχνότικό ύψος στους ήχους ενός ζώου θυμίζει κάποιο άλλο. Για παράδειγμα τοποθετώντας το έκτο κρώξιμο των φλαμίνγκο πιο ψηλά θύμιζε κάποιο πιο μικρό πτηνό ή φλογέρα. Βάζοντας τα κρωξίματα σε τυχαία διάταξη και κατεβάζοντας τα μια οκτάβα το αποτέλεσμα θύμιζε τον ήχο βατράχων ή τον ήχο του ντιντζεριντού (πνευστού οργάνου των Αβορίγινων, φυλής της Αυστραλίας. Στη συνέχεια δημιούργησα μια μουσική κλίμακα βασισμένη στη σειρά των αρμονικών, την οποία χρησιμοποίησα σε διάφορα τονικά ύψη, χρησιμοποιώντας το έκτο κρώξιμο, το οποίο είχε πιο ξεκάθαρο τονικό χαρακτήρα. Ο τρόπος με τον οποίο γίνεται η παρουσίαση του έργου είναι με ζωντανές εντολές στην πλατφόρμα και αλλαγές στις παραμέτρους του κώδικα οι οποίες αλλάζουν αυτό που ακούμε.

## Επίλογος
Ολοκληρώνοντας τη δημιουργική διαδικασία αυτού του κομματιού συμπέρανα σε ένα βαθμό τη δύναμη που μπορεί να έχει μια γλώσσα προγραμματισμού, καθώς ήταν και η πρώτη φορά που τη χρησιμοποίησα. Επίσης μου φάνηκε ενδιαφέρον το γεγονός πως από τα κρωξίματα των φλαμίνγκο μπόρεσαν να παραχθούν τόσοι ήχοι που να θυμίζουν άλλα ζώα μόνο με την αλλαγή του συχνοτικού τους ύψους. Τέλος η συσχέτιση μιας ορχήστρας με ένα ηχοτοπίο όπως αναφέρει ο Bernie Krause είναι μία ιδέα την οποία θα ήθελα να μελετήσω περισσότερο στο μέλλον.

## Βιβλιογραφία


Krause, B. 2016. *Entretien avec Bernie Krause - Le Grand Orchestre des Animaux – 2016.*  Αρχείο Βίντεο . https://www.youtube.com/watch?v=hs-UVUQNHNY&t=325s

Sibley C. G. ,  Corbin K. W. , Haavie J. H. . *The Relationships of the Flamingos as Indicated by the Egg-White Proteins and Hemoglobins*. The Condor: Ornithological Applications, Volume 71, Issue 2, 1 April 1969, Pages 155–179.


